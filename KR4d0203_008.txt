# -*- mode: mandoku-view; -*-
#+TITLE: 湖山集
#+DATE: 2015-08-24 23:58:42.922492
#+PROPERTY: ID KR4d0203
#+PROPERTY: BASEEDITION WYG    
#+PROPERTY: JUAN 卷八
<pb:KR4d0203_WYG_008-1a>¶
欽定四庫全書¶
　湖山集巻八　　　　　　　宋　吳芾　撰¶
　　七言律詩¶
　　　志道相見和前韻¶
毎憶湖山動老懐今朝始作故鄉囬正慚行李怱怱去¶
忽報軺車得得來幸對清談揮玉麈肯辭痛飲倒金杯¶
我歸已遂終焉計何日重逢笑口開¶
　　　李子儀喜津改秩作詩相慶因次韻¶
<pb:KR4d0203_WYG_008-1b>¶
懶復從人問里評縱今得譽亦虚聲有兒第使傳儒業¶
改秩何期冐寵榮敢望芝蘭如謝氏但親松菊學淵明¶
煩君慰藉來佳句讀罷欣然酒一傾¶
有屋依山復面湖幽棲試問有誰如門前更種千竿竹¶
堂上還堆萬巻書毎恨暮年方卜築豈知今日得安居¶
鯉庭况有新桃李莫惜時來長者車¶
　　　歸來到紅梅下有感¶
惜花端擬醉花時不謂花開失素期去日横枝纔蓓蕾¶
<pb:KR4d0203_WYG_008-2a>¶
歸來滿樹已離披雖知勝賞輸同舍尚愛餘芳繞曲池¶
花亦念予情不淺更留殘萼索題詩¶
　　　二月望日三七姪移庖於休休堂約四老人為¶
　　　送春之集拙者預一老之數因成八句¶
光隂過眼似奔輪誰保生前夣幻身四老共成三百歳¶
一時已勝萬千人得閒對酒須拚醉乗健看花莫厭頻¶
勿謂病多衰已甚尚堪開口送殘春¶
　　　偶苦耳聾¶
<pb:KR4d0203_WYG_008-2b>¶
衰年已是病雙瞳那更新添兩耳聾山外鐘聲元不到¶
窻前雞唱亦難通便遭謗罵安能累縱有笙歌也是空¶
毎恨肚皮從舊窄而今却做得家翁¶
　　　巢内鷰園中鹿俱生子喜而有作¶
倦似淵明懶似嵇歸來聊向此中棲湖山圍繞吾廬静¶
草樹髙低野望迷鷰葺新巢方乳子鹿逰故苑又生麛¶
眼前景物俱堪賦落日何妨一杖藜¶
　　　有感¶
<pb:KR4d0203_WYG_008-3a>¶
自度吾生不久長老懐猶自愛風光春來扶杖觀花急¶
夏到穿林看筍忙無限故人成鬼録幾多逐客寓他鄉¶
我今幸得身無事剰向湖邊醉幾塲¶
　　　和江朝宗韻奉寄¶
休言簿領尚沉迷器業如公豈久稽不見自憐心若失¶
相從還記手同携飛黄正欲馳長坂倦翼方欣返故棲¶
出處不同空悵望何時來過武陵溪¶
　　　陳天予喜拙者得謝作詩相慶次韻以報來辱¶
<pb:KR4d0203_WYG_008-3b>¶
一自同簮獬豸冠㡬經離合㡬悲歡荷君終始於人厚¶
知我疎慵涉世難聞道休官能自適恵然貽問更相寛¶
交逰耐久如君少松柏方能保歳寒¶
　　　再用前韻奉寄¶
向來雖著侍臣冠憂國曽無一日歡正色立朝從古少¶
犯顔論事似君難思賢㑹見重相得樂聖何妨且自寛¶
回首髙風誰復繼凜然名節照人寒¶
　　　趙黙卿用拙者所和樂天七旬詩賦二篇見寄¶
<pb:KR4d0203_WYG_008-4a>¶
　　　因狀山中之景復成一首以報之¶
買山將近一由旬若比淵明未是貧萬疊峰巒俱入眼¶
四時景物總宜人花開自足供心賞酒熟何妨與客親¶
何日杖藜能過我竹林深處共藏身¶
　　　龔帥以久别寄詩逺惠因次其韻¶
性便野服厭朝裾一意歸休學二疏門外渾無俗士駕¶
案頭惟有道家書勝逰但欲尋蓬島(湖中近築一亭/目為小瀛洲)舊¶
事那能記石渠亦擬冥搜酬絶唱慚將瓦礫報瓊琚¶
<pb:KR4d0203_WYG_008-4b>¶
天與疎慵一味閒許辭畫㦸老柴闗㡬年欲作冥鴻舉¶
今日方隨倦鳥還有水不妨時載月無人誰與共登山¶
相望千里空相憶樽酒何時一破顔¶
　　　再和龔帥所寄¶
契濶經年阻曳裾滿簮華髮愈蕭疎五禽聊作林間戱¶
雙鯉忽傳江上書詩句方慚成間斷交情豈謂益勤渠¶
開緘更誦驚人語恍若相從聽珮琚¶
聞道公庭白晝閒更無夜犬吠江闗一時戾氣俱銷盡¶
<pb:KR4d0203_WYG_008-5a>¶
千載淳風頓使還但恐賜環來北闕不容拄笏看西山¶
秖今汲直如公少正頼忠言一犯顔¶
　　　和朱文卿落解後書懐¶
先生英氣欲横秋唾手功名豈待求共指層霄看展翼¶
誰知平地亦沉舟簀中宰相寜嫌辱胯下將軍未足羞¶
有志㑹須騰踏去莫將富貴羡王侯¶
　　　清明登白紵山¶
偷得鈴齋半日閒喜逢佳節漫追攀扶衰強䇿青藜杖¶
<pb:KR4d0203_WYG_008-5b>¶
尋勝聊登白紵山逺岫千重雲出沒清溪一帶水回環¶
我來恨未窮㳺覽回首孤城落照間¶
　　　謝子肅任崑山丞和余留題舊游詩復次韻謝¶
　　　之¶
故鄉春好阻同游誰與花前倒玉舟陳跡未能忘茂苑¶
新詩俄喜寄丹丘開緘已慰三年别展誦還消萬斛愁¶
文行如君今日少藍田寜許久淹留¶
　　　臨湖閣為向巨源郎中題¶
<pb:KR4d0203_WYG_008-6a>¶
胷襟灑落一塵無晚歳歸來足自娛去國何須懐北地¶
卜居且喜面東湖夕陽影裏山相映古木隂中鳥自呼¶
正好凭欄吟復醉胡為止酒太拘拘¶
　　　拙者得歸子儀喜而作詩見寄因次韻¶
奉祠命下大明宫盡室歡呼笑語同但欲從容全晚節¶
敢言髙尚激貪風醉鄉有約誰陪我詩社無人頼有公¶
從此故山添勝事未饒𢎞景相山中¶
　　　和道叟韻¶
<pb:KR4d0203_WYG_008-6b>¶
自憐涉世太迂疎豈料今朝得自如老去不知官况好¶
歸來頓覺道心舒湖山深處非凡景松竹隂中有舊廬¶
静坐忽聞烏鵲喜開門還得故人書¶
　　　澤民因誦樂天欲留年少待富貴富貴不來年¶
　　　少去之句慨然有感遂廣此意作詩相示余以¶
　　　謂人之㑹遇各自有時年少固不可留而時亦¶
　　　何可待樂天自不應出此語而澤民亦不應為¶
　　　此詩因反其意以和之¶
<pb:KR4d0203_WYG_008-7a>¶
老去疎慵厭仕途歸來林下學真如不思身外千般事¶
只占人間一味愚但得清尊長對客縱添白髮亦從渠¶
世間達宦多憂畏胷次還能似我無¶
勸君且醉甕頭春休把升沉累此身自古功名須遇主¶
到頭富貴不由人蟠胷器業元髙世落筆詞章更出塵¶
道在何憂年少去九重前席㑹相親¶
　　　和李光祖¶
英才端合在星躔不謂淹回閱歳年却向山中親白石¶
<pb:KR4d0203_WYG_008-7b>¶
更來澗下濯清泉髙情雖似秋雲淡麗句還如蜀錦鮮¶
怪得了無塵俗氣家風元是謫來仙¶
老去深悲寵辱驚歸來胷次渺寰瀛登山臨水隨宜坐¶
問栁尋花信意行境勝已勾詩興動身閒還引道心生¶
親知滿眼如君少何不時來共一觥¶
男子升沉自有時莫輕感慨嘆稽遲古來常患才難得¶
道在寜憂世不知㑹際亨嘉膺晝接且將粗糲療朝飢¶
他年富貴君何慮造物於人豈有私¶
<pb:KR4d0203_WYG_008-8a>¶
　　　和田伯清見寄¶
可嘆人生有限身終朝長是困囂塵向來毎愧為人役¶
今日方能保我真幸有一丘堪避俗何妨百歳作閒人¶
更煩妙句相褒借頓覺柴門暖似春¶
落筆摛辭爛有章故應往歳擅文塲身登霄漢聲猷著¶
興寄湖山氣味長無計盍簮同把酒尚懐掃地對焚香¶
依然日暮碧雲合相望回頭各一方¶
　　　和楊季恪景疏希白二首¶
<pb:KR4d0203_WYG_008-8b>¶
二疏髙躅聳簮紳寂寞無人繼後塵一代風流雖已逺¶
千年名徳鎮如新幸抛印綬歸空谷得與湖山作好春¶
若較前賢那可並却慚温詔下嚴宸¶
人譏居士老來迂與世依違總不符雖似子牟懐魏闕¶
却同居易學浮屠鋤荒只欲開三徑適意寜論泛五湖¶
胷次更無塵一㸃且同髙士詁虚無¶
　　　和胡宗澤見寄¶
湖邊䇿杖步新晴陡覺胷襟萬慮平老去不須防意馬¶
<pb:KR4d0203_WYG_008-9a>¶
静中已是息心兵閒來緑樹隂中坐懶去紅塵閙裏行¶
頼與故人供一醉不辜今夜月華明¶
故人皮裏貯陽秋愛我身如不繫舟羞向人間為諂首¶
喜來林下作遨頭雖無仙骨能騎鶴尚有聞心可狎鷗¶
乘興惠然時過我一尊相對笑言稠¶
　　　和李光祖二首¶
漏殘休更問銅壺自視平生分已踰毎嘆奔馳非得計¶
只知静退是良圗耽詩况味今雖在愛酒情懐近已無¶
<pb:KR4d0203_WYG_008-9b>¶
詔比二疏吾豈敢或言出處亦相符¶
天資灑落更瑰竒何患諸公不已知運蹇尚須資汲引¶
時來寜復藉維持家聲况是鈞公裔文采還髙㓜婦碑¶
大器成時須在晚如君方壯未為遲¶
　　　和孟世功二首¶
老大疎慵一腐儒長年離索與誰俱杜門有意修黄老¶
開巻無心誦典謨不是穿林尋鶴鹿即來臨水伴龜魚¶
故人今日如君少乘興還能過我無¶
<pb:KR4d0203_WYG_008-10a>¶
不見風標六歳餘閒中應是樂琴書逢辰自合應殊選¶
遯世何妨且隠居已愛新詩如沈謝更聽髙論似嚴徐¶
時來㑹有騰驤日未許傍人笑問疎¶
　　　和若夫韻二首¶
此身雖縛此心飛脫得東還似解圍鹿鶴向人如贊善¶
林泉見我欲生輝食珍他日終難飽飲水從今亦可肥¶
况與親朋時一醉益知真樂是來歸¶
老夫吟詠本非長僻性年來忽異常唯是平生愛風月¶
<pb:KR4d0203_WYG_008-10b>¶
致令清夜夢池塘正慚遣興非工部却喜言詩有卜商¶
佳句偶從閒裏得片心如到白雲鄉¶
　　　和魯憲見寄二首¶
厭直承明老從臣不將人事撓天真㡬年欲作山中相¶
今日得為林下人竹裏醉吟聊遣興水邊宴坐足怡神¶
回思當日遊從地過眼渾如陌上塵¶
向來三老楚江濱一笑相歡氣味真君向越溪持使節¶
我歸台嶺作閒人頗思花下酒無算尚記詩成筆有神¶
<pb:KR4d0203_WYG_008-11a>¶
何日軺車能過我開懐一洗渇心塵¶
　　　和葉先生韻¶
三分春色一分强風雨憂愁莫見妨何幸山城官事少¶
且看溪路野花香絲絲嫰緑埀流水片片飛紅逐去檣¶
一日要須拚一醉百年能醉㡬千場¶
杯酒忘懐不計廵少年行樂肯輸人年來性復便疎懶¶
老去誰能浪苦辛春暖園林花放早月長庭院鷰來頻¶
物華正爾撩詩思况得詩翁好句新¶
<pb:KR4d0203_WYG_008-11b>¶
　　　和董伯玉韻¶
野性耽閒晝掩扉坐看斜日上書帷不妨挾册從吾好¶
亦學吹竽笑昨癡鬢髮星星行且老胷襟碌碌苦亡竒¶
與君正欲論心事又恐分攜各一涯¶
　　　和人見寄¶
髙義如君舉世無賢闗十載㑹琴書匆匆邊馬來時别¶
鬱鬱亂山深處居天外風塵仍斷絶人間豪傑正蕭疎¶
何時尊酒論文去千里相思寄望舒¶
<pb:KR4d0203_WYG_008-12a>¶
　　　和金克孝韻¶
天公放我作閒人寵辱無縁到我身濁酒興來寜惜醉¶
小園日涉不嫌頻秖知丘壑追元亮敢望京師說子真¶
漸近青春尤可樂有花如錦草如茵¶
　　　和韓子雲見寄二首¶
投紱歸來意適然從今免詠式微篇但令晚歳胷中適¶
安用虚名身後傳顧我只宜乘載月如君端合上凌煙¶
功成或欲尋真去莫惜馭風來揖仙¶
<pb:KR4d0203_WYG_008-12b>¶
世態無常似暮霞人生難久類春花已堪入谷攜樵斧¶
還好臨湖把釣車對酒未能忘酒伴哦詩尤更憶詩家¶
何由㑹面論心曲兩地相望天一涯¶
　　　和陳澤民見寄¶
長年擾擾走紅塵今日方還自在身行處湖光侵杖屨¶
坐來山色照衣巾敢希寄傲陶元亮且學躬耕鄭子真¶
猶恐風煙勞顧揖未能終日作閒人¶
應喜衰翁得掛冠裁成妙語鼎來頒清如水上看修竹¶
<pb:KR4d0203_WYG_008-13a>¶
秀似雲中見逺山已播政聲來闕下更傳詩句滿人間¶
秖疑自此飛騰去未許歸來伴我閒¶
　　　和朱世同韻¶
聊向空山避世喧數椽茒屋鎻苔錢怕逢俗客慵開户¶
欣慕前賢願執鞭已見二毛真老矣幸存三徑盍終焉¶
細思萬計唯閒好敢為浮名誤百年¶
幽棲終日斷經過坐閱殘編眼欲花道在固應甘淡薄¶
心閒尤覺厭紛華正慚我老無佳思頗羡君詩似作家¶
<pb:KR4d0203_WYG_008-13b>¶
拙惡豈能賡妙句臨風吟詠秖咨嗟¶
道義誰人似乃翁有兒如子豈憂窮自應便享千鍾養¶
不謂今猶四壁空好遣江山歸筆下莫將荆棘置胷中¶
詩書儻不辭勤苦衣繡何難繼祖風¶
　　　和葉先生見寄¶
春到山城花木深興來誰與共登臨空驚節物催人老¶
強對芳菲索酒斟已喜筠筒先見寄更聞藜杖欲相尋¶
勸君未用忙歸去要向尊前話寸心¶
<pb:KR4d0203_WYG_008-14a>¶
　　　和范希孟韻¶
急隠歸來趣轉深静中不放一塵侵日長宴坐風敲竹¶
夜久澄心月滿林詩句毎從佳境得酒杯長為故人斟¶
時危莫用計然䇿身在五湖空鑄金¶
　　　和范遷善見寄¶
溪山深處養清髙名位雖窮節行饒舉世何人堪寂寞¶
杜門終日自逍遥交情已作千金重別恨空驚一葉飄¶
莫向五湖成獨往他年相與到雲霄¶
<pb:KR4d0203_WYG_008-14b>¶
　　　和金克孝韻¶
長嗟軒冕累吾身幸得歸來見此君晚出漁樵呼作伴¶
行隨鹿鶴與同羣浮光喜踏山前月弄影貪看水底雲¶
還有江梅通信息一枝暗裏遞清芬¶
　　　和世同見懐¶
君去經春未得還老夫幽恨滿春山海棠花過乖同賞¶
楊柳隂成阻共攀對月有誰陪笑傲臨流惟影伴清閒¶
何時䇿杖來過我把酒論文一解顔¶
<pb:KR4d0203_WYG_008-15a>¶
　　　立春¶
老夫近日苦多屯且喜來朝已立春但得餘殃隨臘去¶
敢圗好事逐年新湖山入眼風光好親舊論心氣味真¶
更若此身無疾疚快哉天地一閒人¶
　　　和王瞻叔泉字韻¶
暮年亦復侍甘泉毎對青銅只自憐寜忍憂疑探虎穴¶
且將得失付魚筌歸來但欲無身累老去那能徇世縁¶
若得優游全晚節從人喚作地行仙¶
<pb:KR4d0203_WYG_008-15b>¶
　　　和陳天予見寄真字韻¶
前賢惟有太丘真豈謂於今見後身雖是一時為逐客¶
不妨千古作全人自從别後心如渇却喜詩來句絶塵¶
無計復陪花下醉對花只覺倍傷春¶
　　　和鮑昌朝湖上二首¶
青山疊疊起汀沙幽鳥驚人噪古槎竹葉受風樅甲刃¶
松膏流地蟄龜虵愛閒正喜逢僧話乘興何妨到酒家¶
飲罷相攜磨石壁淋漓醉墨半欹斜¶
<pb:KR4d0203_WYG_008-16a>¶
一片湖光净見沙晚來閒上釣鯿槎山横平野堆寒玉¶
水繞孤城綰卧虵遥認茶煙知禁苑忽聞機杼得人家¶
夕陽歸路西風急笑倩傍人整㡌斜¶
　　　湖上遣興¶
閒來湖上覔清凉竹杖芒鞋野興長青嶂回環如洞府¶
緑波澄澈似滄浪枝頭落絮隨風急水面浮魚逐餌忙¶
自笑衰翁無箇事悠然身世兩相忘¶
　　　大雨後湖上有感¶
<pb:KR4d0203_WYG_008-16b>¶
擬為紅蕖棹緑波那知一夜作霶𩃱風狂俄失雲中樹¶
雨漲全無水面荷尋壑勝遊先自減泛湖樂事又多磨¶
老懐自度無閒處且向尊前強笑歌¶
　　　九日和向巨源送行韻¶
世事無窮生有涯羞將白髮對黄花一江秋水涵初鴈¶
萬里暮天飛落霞昔日自憐長作客今朝方喜得還家¶
尊前話别寜辭醉後夜相思月滿沙¶
　　　和逐年九日陽字韻¶
<pb:KR4d0203_WYG_008-17a>¶
天上恩來解郡章人間那復是重陽老身已許歸三徑¶
佳節何妨醉百觴但有笑容生面目更無閒事撓心腸¶
旁人不信吾歸去今日真成返故鄉¶
　　　余有重陽詩歳和一篇今日偶和成二首¶
此㑹從來有故常湖山歳歳做重陽黄花已是鋪三徑¶
緑酒何妨舉百觴小圃晚來堪散步薄田秋入足充腸¶
登臨莫起淒涼嘆且喜成歸老故鄉¶
去歳重陽解郡章歸來又復見重陽此身已作林泉客¶
<pb:KR4d0203_WYG_008-17b>¶
今日更持萸菊觴正要登髙窮逺目不妨拚醉浣愁腸¶
佳辰若得長無事何必乘雲至帝鄉¶
　　　重陽即席呈諸兄叔¶
淅淅西風作晚涼驚人節物又重陽頻年此會成千里¶
環坐如今共一觴且把黄花開笑口莫因白髮攪愁腸¶
人生聚散渾無定來歳那知在故鄉¶
　　　重陽再和乙丑歳韻¶
老去逢秋倍感傷此生能見㡬重陽喜君緑蟻初浮甕¶
<pb:KR4d0203_WYG_008-18a>¶
容我黄花滿泛觴幸返丘園如素志况陪親舊話中腸¶
已拚今日如泥醉苦恨頻年客異鄉¶
　　　和吳致政韻¶
晚學知誰繼後塵鄉閭舊仰老成人門無車馬何妨静¶
室有詩書不厭貧閙裏抽身甘寂寞閒中覔句鬬清新¶
杖藜莫惜頻過我共醉床頭滿榼春¶
　　　和沈先覺韻¶
枉度浮生八十春休談天數與人倫長貧已是難餬口¶
<pb:KR4d0203_WYG_008-18b>¶
久病那堪更累身獨把新詩娛晚景誰將靈劑起痿人¶
若教得酒時時醉醉裏髙吟尚絶塵¶
　　　和朱世同韻二首¶
立朝初不愧廷臣晚節胡為苦乞身自度濟時無逺畧¶
不如辭禄作閒人林間幸已安禪榻湖上何妨擲釣綸¶
若也故人能過我尚堪共醉甕頭春¶
已歸林下得從容還喜時和與歳豐好景盡歸詩句裏¶
閒愁俱付酒杯中臘殘惟願呈三白春去從教落萬紅¶
<pb:KR4d0203_WYG_008-19a>¶
親舊自今休問位只須喚我作吳公¶
　　　和朱世同見寄¶
門外青山玉作堆山前一水更縈回歸來雖喜風煙好¶
老去還驚歳月催不見故人増寂寞尚懐往日共徘徊¶
何時軒葢重相過伴我花前醉百杯¶
　　　到雙勝怱怱不及欵舟中成小詩寄良器兼簡¶
　　　楊宰¶
海濱何處足春風盡在王孫小圃中雨洗山光供几席¶
<pb:KR4d0203_WYG_008-19b>¶
日移花影上簾櫳扁舟回首煙波隔尊酒何時笑語同¶
若對揚雄賞幽勝杯行應亦話衰翁¶
　　　寄江朝宗¶
君來已是後花期不見春風爛熳時檻外止餘新芍藥¶
簷前祇有舊酴醿尚堪共泛忘憂酒亦可同吟遣興詩¶
倒指春歸能㡬日速來相就賞殘枝¶
　　　寄周子及¶
回頭一别兩經秋喜奉安輿反故丘自謂此時須見過¶
<pb:KR4d0203_WYG_008-20a>¶
誰知官事不容留君遊幕府聲猷著我住湖山景趣幽¶
出處雖殊心不異迂程能為一來不¶
　　　寄江朝宗¶
碧雲暮合首重回正擬前村共探梅耐久直須看歳晚¶
追歡何必待春來山中縱有詩千首花下誰同酒一杯¶
顧我與君非面友願言命駕莫徘徊¶
　　　寄陳能之¶
烏府延登謇諤臣共知吾道一時伸方陳讜論來禆國¶
<pb:KR4d0203_WYG_008-20b>¶
還守清規去潔身峩豸豈能忘去佞憑熊聊復試臨民¶
頗思一見論心曲同醉梅花爛漫春¶
　　　寄陳叔進¶
鄉里衣冠久不振後來猶喜有斯人曽為蓬島神仙主¶
端是儲闈羽翼臣大節已觀能直已小淹何惜且臨民¶
君家幸有佳山水莫向他鄉別卜隣¶
　　　寄楊次雲岸長老¶
髙僧良士總貪閒雖我同庚不往還詩罷誰知勤治圃¶
<pb:KR4d0203_WYG_008-21a>¶
齋餘無事只潛山亦聞相約來傾盖久待如何未扣闗¶
湖上藕花今正發不妨共戯水雲間¶
　　　寄趙徳莊¶
故人分袂㡬何年不謂乘軺到海邉我守丘園甘已矣¶
君馳原隰尚依然有懐風月空相憶無計杯觴可共傳¶
出處不齊徒悵望夕陽衰草自連天¶
　　　又陳伯明知郡逺寄詩篇因次韻二首¶
信筆題詩不記篇聊憑賦詠寫林泉閒來倚杖雲千嶂¶
<pb:KR4d0203_WYG_008-21b>¶
睡起凭欄月一川野性已安三徑裏吟䰟猶繞兩湖邉¶
何時更許陪清話復把深杯手自傳¶
喜到舊家山水鄉依然山色與湖光此身宛在真仙窟¶
回首空懐太守章豈意新詩猶見及尚言故郡不相忘¶
自憐粃政無遺愛安得人思蔽芾棠¶
　　　寄陳彦邦二首¶
自古中興用實才正資賢哲共圗回若為清禁挽不住¶
亦效衰翁歸去來幸有江水供笑傲更邀風月與徘徊¶
<pb:KR4d0203_WYG_008-22a>¶
得閒莫惜頻相過伴我尊前笑口開¶
不須細細說行藏四十年來夢一塲我得放歸心已足¶
君能勇退道尤光閒中倍覺林泉好閙裏誰知日月長¶
我已與君成二老更將一節起吾鄉¶
　　　和采石詩韻寄韓無咎¶
野性從來愛水雲合耕巖下釣溪濱宦游愧負平生志¶
臨按欣逢我軰人奎閣雄文光照日錦囊麗句豔争春¶
外臺况上三年計一節行看詔墨新¶
<pb:KR4d0203_WYG_008-22b>¶
　　　寄劉汝一陳天予¶
昔年言路記同遊回首那知歳月流已嘆數公隨物化¶
却欣二老與余留去天不謂踰三歳補外那知尚一州¶
想得賜環俱在即不應似我老林丘¶
　　　二公見和又成一首寄之¶
憶昔同臺接勝遊相期端不媿清流一時人物存無㡬¶
百歳光隂挽不留老去只思陶靖節向來尤嘆薛居州¶
亦聞聚首時傾倒應笑衰翁守故丘¶
<pb:KR4d0203_WYG_008-23a>¶
　　　和陳澤民即事二首¶
鷄聲催曉夢驚殘喜得歸來卧碧巒已是人間三月暮¶
尚餘枕上五更寒心安靖退雖無事身覺衰頹亦鮮歡¶
頼有故人時㑹面開顔一笑酒杯亁¶
蕭條古寺野僧殘聊與僧俱住翠巒樹影繞簾春晝静¶
水晶摇屋暮天寒固知書劍不嫌冷却恨杯盤未盡歡¶
當念老人衰已久外雖強健實中亁¶
　　　和逺老韻¶
<pb:KR4d0203_WYG_008-23b>¶
野性平時酷愛山年來何幸得休官情知軒冕生無益¶
身在林泉死亦安已免出門頻應接尚貪散䇿縦遊觀¶
得師妙語相開發始覺浮華不足看¶
　　　和逺老見懐¶
老去光隂能㡬何秖求適意不求多消除舊恨憑三盞¶
斷送餘生付一蓑風月情懐雖已滅漁樵伴侣尚相過¶
師來好趂荷花盛我欲同遊繫棹歌¶
　　　和朱守有待亭¶
<pb:KR4d0203_WYG_008-24a>¶
使君歛恵撫吾鄉物阜年豐特異常已向湖中同衆樂¶
更來山上發天藏登臨緬想髙懐適賦詠懸知雅興長¶
獨恨杜門方屛縮莫窺佳致望餘光¶
　　　和魯季欽别後寄¶
盍簮經歳遽分襟夜夜相思夢裏尋寄逺正慙無好語¶
開緘忽喜得髙吟感君不替綢繆意使我還銷鄙吝心¶
他日相逢重把酒莫辭蘸甲十分深¶
　　　病起泛舟呈請親友¶
<pb:KR4d0203_WYG_008-24b>¶
屛跡山間歳月深四圍緑樹總成隂已欣叢竹生湖岸¶
更愛雙蓮出水心倚杖頓驚明老眼艤舟還喜豁煩襟¶
病餘雖是無佳思乘興何妨試一吟¶
　　　山居歸來恰一年有感¶
去歳兹辰始息肩俄然日月已周天經營小隠雖云畢¶
栽種清隂苦未圎湖畔百年多古木山前一望足平川¶
從嗟白髮催吾老能享林泉得㡬年¶
　　　再和四首¶
<pb:KR4d0203_WYG_008-25a>¶
花枝拂眼栁埀肩幸得身閒且樂天木杪夕陽當反照¶
草頭朝露豈長圎興來䇿杖雲迷徑睡起凭欄月滿川¶
老矣不堪供世用只將蕭散度殘年¶
歸來深欲斷塵縁常拜青詞宻籲天既幸此身無玷辱¶
更欣盡室得團圎捫心只合安三徑度力那能障百川¶
若也天公終見念從今便是再生年¶
卜得幽居野性便山中風月水中天新栽翠竹隂雖薄¶
舊植青松蓋已圎髙致固難追緑野勝遊那復繼斜川¶
<pb:KR4d0203_WYG_008-25b>¶
我今已得安心法早掛衣冠不待年¶
新買湖頭十畝園緑隂罅裏見青天金櫻相亞枝枝裊¶
銀杏低埀顆顆圎仰看烏鳶翔古木俯窺鷗鷺戯晴川¶
便須臨水營臺榭要與漁樵樂暮年¶
　　　澤民見示遊洞宫護聖二詩次來韻¶
洞府藏真鎻碧巒我來頓覺百憂寛真人已去留遺像¶
古木猶存翳舊壇清入杖藜襟抱豁冷侵衣袂骨毛寒¶
何妨便作誅茒計幸我年來已掛冠¶
<pb:KR4d0203_WYG_008-26a>¶
山間安有此池塘疑是天分一𣲖江萬仞方如青玉案¶
千章森似碧油幢簷前山色日侵座屋角松聲夜撼窻¶
遊罷擁衾渾不寐心清都把睡魔降¶
　　　和薛丞¶
歸來林下恰年餘喜對青山更面湖野興自來知不淺¶
宦情今日覺全無任從俗目嗤吾老未許山靈誚客逋¶
多謝新詩相慰藉頭風一讀頓然蘇¶
　　　再和¶
<pb:KR4d0203_WYG_008-26b>¶
少年勤苦惜三餘老去惟思泛五湖已向林間甘淡泊¶
更從塵外學虚無酒徒漸覺隨年減詩債還應隔歳逋¶
強欲冥搜賡絶唱苦無筆力似三蘇¶
　　　送朝京赴福清宰¶
來往看看二十春開懐情話日相親懸車我已安三徑¶
捧檄君俄向七閩肯為浮名隨薄俗但施善政撫疲民¶
他時奏最歸來處好訪湖山莫厭頻¶
　　　生朝有感¶
<pb:KR4d0203_WYG_008-27a>¶
每恨生朝天一涯今年却喜得還家漸㸔寒谷囬春律¶
愈使衰翁感嵗華客至寜辭傾竹葉老來能醉幾梅花¶
餘生秖願長如此浮利榮名未足誇¶
　　　遣興¶
天憐衰病放還鄉猶恐多情易感傷已遣蛙聲喧鼔吹¶
更令燕語奏絲簧固知老去心情減頗愛閒中氣味長¶
終日杜門無一事不妨隠几净焚香¶
　　　余以庚寅十月十日抵敝廬今恰三年感而有¶
<pb:KR4d0203_WYG_008-27b>¶
　　　作偶成三律¶
遡自洪都返故園今朝倒指恰三年舉頭但見松筠長¶
轉盼那知歳月遷幸有青山長在眼休嗟白髮已埀顛¶
此身儻未歸黄壤花下猶堪醉聖賢¶
何處風煙似我園且將蕭散樂餘年向來已不憂三黜¶
老去誰能羨九遷門外往還惟白足里中遊舊盡華顛¶
竹林已是幽棲地只恐風流愧七賢¶
幸有湖邊數畝園尚堪行樂度殘年驚魚自合潛淵去¶
<pb:KR4d0203_WYG_008-28a>¶
倦翼寜思出谷遷既乏仙方能却老又無竒䇿可扶顛¶
但知藏拙安吾分一任人稱賢不賢¶
　　　送沈子夀¶
孤城度日宛如年頼有吾人慰眼前把酒論文方累月¶
揚鞭别我遽朝天長才合赴風雲㑹新渥行沾雨露邊¶
帝里故人如見問為言衰悴愈皤然¶
　　　挽袁正言¶
言路同遊記昔年英風凛凛共推賢從容峩豸霜臺上¶
<pb:KR4d0203_WYG_008-28b>¶
感慨嬰鱗黼扆前持槖自應登禁闥乘軺聊復向江瓀¶
一朝豈料成千古空有清規後代傳¶
　　　挽鄭武子¶
中原耆舊久彫零頼有夫君尚典刑持節有心吞朔騎¶
請纓無路報朝廷壯圗落落嗟難合末俗紛紛笑獨醒¶
坐脫已超塵世去空餘遺像在丹青¶
　　　挽李季文二首¶
世趨捷徑蹈危機公獨安恬度歳時但見謙謙卑自牧¶
<pb:KR4d0203_WYG_008-29a>¶
不為赫赫急人知政成名已聞丹扆官滿身將上赤墀¶
豈料一朝成奄忽空傳南國去思碑¶
吳郡為僚記少時别來光景迅如飛江頭我始懐章去¶
嶺外君纔解組歸正望故人時見過迴思往事遽成非¶
死生契闊無窮恨極目髙原淚滿衣¶
　　　挽翟伯壽二首¶
髙情爽氣薄雲天灑落真如晉七賢筆下蟲魚元自得¶
胷中丘壑更依然風流已足追千載壽考胡為不百年¶
<pb:KR4d0203_WYG_008-29b>¶
人物此時誰得似秖應餘慶尚流傳¶
少日為僚古樂成一時共喜得豪英盍簮便有功名志¶
傾蓋曽無世俗情回想舊遊如昨夢頓成塵跡負平生¶
故人倒指彫零盡矯首佳城淚欲傾¶
　　　挽徐子固¶
相逢一笑記臨安倒指今逾二十年别後毎思論舊事¶
朝來忽報啟新阡莅官凛凛風猶在居里恂恂譽更傳¶
遥想武陵溪上路送車千兩一潸然¶
<pb:KR4d0203_WYG_008-30a>¶
　　　挽季行可¶
當年闕下久棲遲故里歸來萬事非訪舊㡬人成鬼録¶
傷君未老棄親闈開尊尚想延賓醉發廪猶思賑歳饑¶
積慶流芳知未艾㑹看門户日光輝¶
　　　挽五兄知府二首¶
平生臭味最相投方喜同時得退休正欲從容陪杖屨¶
從兹蕭散老林丘髙標豈料成千古遺愛空嗟滿一州¶
兄弟凋零無復繼故山誰與我同遊¶
<pb:KR4d0203_WYG_008-30b>¶
三吳意氣各翩翩尚憶俱遊太學年伯氏久驚歸厚夜¶
吾兄逺復掩新阡自憐門户今衰矣回想音容秖泫然¶
猶幸諸兒渾競爽他時當不負家傳¶
　　　挽何内翰二首¶
塲屋聲名四海知十年平步上丹墀伏蒲議論髙千古¶
視草文章妙一時雅望自應登輔弼壯圗仍欲濟艱危¶
誰知竟負經綸志空使人懐殄瘁悲¶
老去交遊半淺深髙山流水獨知音分攜苦未經寒暑¶
<pb:KR4d0203_WYG_008-31a>¶
轉盼那知隔古今聨事尚懐時把酒同朝猶記共論心¶
無因執紼西山路空對東風淚滿襟¶
　　　挽錢省幹¶
髙義由來擅月評壯年銳志立功名助平逆黨謀先定¶
慢罵兇酋色不驚赤幘蹉跎憐晚景青雲騰蹋負平生¶
秖應餘慶鍾蘭玉桂籍傳芳弈世榮¶
　　　挽陳廵檢¶
夫君端是一時豪排難捐軀不憚勞忠義自能全里社¶
<pb:KR4d0203_WYG_008-31b>¶
姓名那肯辱銓曹一生倜儻心常逸五世團欒壽更髙¶
暝目定知無可憾九原風樹漫悲號¶
　　　挽王之先¶
壯志凌雲氣吐虹才華髙出輩流中讀書不負建樓意¶
好客尚賒投轄風鶚薦共期登虎榜鷁飛無復到蟾宫¶
春來池舘渾如舊夢覺黄粱事已空¶
　　　挽應偉節尊人¶
歸來閭里問髙年此日惟公五福全三世儒科身及見¶
<pb:KR4d0203_WYG_008-32a>¶
四經鄉飲衆推先安時不恨青衫晚適意還欣綵服鮮¶
終始哀榮無可憾想應含笑入黄泉¶
　　　挽孟仲安二首¶
琴劒縱横迹已陳凛然英氣尚如存向來忠義全鄉社¶
老去詩書付子孫正好林泉窮勝事那知風月負清尊¶
他年隂徳留餘慶㑹見簮紳萃一門¶
義薄雲天氣吐虹平生心事許誰同從容破賊無遺䇿¶
清白傳家有祖風共意騫騰千里外誰知蕭瑟九原中¶
<pb:KR4d0203_WYG_008-32b>¶
百年已矣餘芳在庭下行看發桂叢¶
　　　挽程朝議二首¶
兵革連年苦亂離江東耆舊日衰㣲身兼五福如公少¶
眼見重孫自古希未厭案頭翻貝葉方榮堂上戯斑衣¶
東風忽破南柯夢回首音容涕淚揮¶
憶昔安輿到郡時使君歡迓鎮江湄萬人踴躍瞻耆艾¶
千里歌謡美孝慈盛徳所鍾門閥在平生無愧鬼神知¶
佳城一閉成千古徒有隂風拂繐幃¶
<pb:KR4d0203_WYG_008-33a>¶
　　　挽席夫人二首¶
持身禮法動無違四徳如君古亦稀大國増封光典册¶
長年獻壽擁庭闈俄驚蒿里飛丹旐尚想萱堂玩綵衣¶
竊意生前猶有恨沙堤不及見公歸¶
猗歟陶母世稱賢生子還持輔佐權政府舊曽迎象服¶
成都重見擁戎旃佳城閉處千車集華屋生來五福全¶
終始衰榮今已矣空餘陳迹載青編¶
