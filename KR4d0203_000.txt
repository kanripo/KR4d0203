# -*- mode: mandoku-view; -*-
#+TITLE: 湖山集
#+DATE: 2015-08-24 23:58:42.755078
#+PROPERTY: ID KR4d0203
#+PROPERTY: BASEEDITION WYG    
#+PROPERTY: JUAN 提要
<pb:KR4d0203_WYG_000-1a>¶
欽定四庫全書　　　　　集部四¶
　提要¶
　　湖山集十巻　　　　　别集類三(宋/)¶
　　　　(臣/)等謹案湖山集十巻宋吳芾撰芾字明可¶
　　　　自號湖山居士台州仙居人紹興二年進士¶
　　　　官至禮部侍郎歴知数郡以龍圖閣直學士¶
　　　　致仕亊蹟具宋史本傳芾為祕書正字時以¶
　　　　不附秦檜劾罷後金師臨江芾建言有進無¶
<pb:KR4d0203_WYG_000-1b>¶
　　　　退請髙宗駐蹕建康以繫中原之望其領郡¶
　　　　亦多恵政盖非徒以文藝擅長者然其詩才¶
　　　　甚富徃徃瀾翻泉湧出竒無窮雖間或失之¶
　　　　流易要異乎麤率頹唐如輓元師宗澤諸篇¶
　　　　尤排奡縱横自成一格據集中自述芾生甲¶
　　　　申嵗當崇寜三年建炎初尚未及三十而筆¶
　　　　力已挺健如此其後退閒者十有餘年年㡬¶
　　　　八十乃漸趨平淡和陶諸詩當作於其時亦¶
<pb:KR4d0203_WYG_000-2a>¶
　　　　　殊見閒適清曠之致集中有寄朱元晦一詩¶
　　　　　曰夫子於此道妙處固已臻尚欲傳後學使¶
　　　　　聞所不聞顧我景慕乆願見亦良勤是其末¶
　　　　　年亦頗欲附託於講學然其詩吐屬髙雅䆒¶
　　　　　非有韻語錄之比也周必大集有芾湖山集¶
　　　　　序稱集二十五巻長短句三巻别集一巻奏¶
　　　　　議八巻和陶詩三巻附錄三巻當塗小集八¶
　　　　　巻本傳又稱表奏五巻詩文三十巻所載巻¶
<pb:KR4d0203_WYG_000-2b>¶
　　　　　目殊牴牾不合原本亡佚無從核定今據永¶
　　　　　樂大典散見各韻者采輯編訂釐為十巻以¶
　　　　　和陶詩并入而仍取必大原序冠之史稱芾¶
　　　　　為文豪健峻整是其雜著亦必可觀惜永樂¶
　　　　　大典中已經闕佚僅得表一首序一首附之¶
　　　　　　末巻以畧存其概云乾隆四十六年九月¶
　　　　　恭校上¶
　　　　　　　　總纂官(臣/)紀昀(臣/)陸錫熊(臣/)孫士毅¶
<pb:KR4d0203_WYG_000-3a>¶
　　　　　　總　校　官(臣/)陸　費　墀¶
#+PROPERTY: JUAN 原序
<pb:KR4d0203_WYG_000-4a>¶
原序¶
才氣可以任事而以學術本之未有不為名臣者也龍¶
圖閣直學士天台吴康肅公以進士起家受知髙廟爰¶
及孝宗在内為御史歴吏戸禮刑少常伯給事中又嘗¶
典治内史在外則五為帥守處劇繁以平易其才氣何¶
待言至于履正奉公仁民愛物如嗜飲食發為詩文身¶
簮紱而心丘壑此則學術之力也其子嘉興太守洪裒¶
公遺文號湖山集二十五巻長短句三巻别集一巻奏¶
<pb:KR4d0203_WYG_000-4b>¶
議八巻逺來謁序予與公同朝久知公熟公雖志在功¶
名而議論専以恤民為主復躬行之自非才氣學術兩¶
皆有餘何以臻此當乾道庚寅公帥豫章胡忠簡公邦¶
衡以泉守予以閩憲俱入奏事過焉燕集欵甚將别各¶
為二詞以送備載集中自是力請奉祠繼以掛冠享林¶
下之樂者十有六年其詩詞益多意逺而辭達使人讀¶
之蕭然有出塵之想予嘗評公侍從如嚴徐弹壓如趙¶
張循良如龔黄止足如廣受凡西漢名臣殆可兼之然¶
<pb:KR4d0203_WYG_000-5a>¶
尚有一説始紹興甲子六月公以祕書省正字輪對奏¶
江浙昔號粒米狼戾雖歉嵗斗直二百今嵗豐反倍之¶
葢由州縣重征稅監官覬羡賞巡欄利掊取若蠲其筭¶
價自平矣髙宗大喜七月有旨從之仁言之利其溥如¶
此當路忌其直諒是月出倅括蒼予為祕書少監得此¶
事于日厯厥後上用公執法主計豈徒然哉勑局編類¶
紹興寛䘏詔令載之七十一巻之首例曰臣僚奏請當¶
時士大夫固未知出于公今奏議復不載予故特書之¶
<pb:KR4d0203_WYG_000-5b>¶
以彰髙宗愛民用人之美意且明儒術可富天下之大¶
端云嘉泰三年五月日具位周必大序¶
